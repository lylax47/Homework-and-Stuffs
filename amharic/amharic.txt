"የእሾህ ጉዝጓዝ".
((ኤፍሬም ሥዩም))
‘የጠላትሽ ሃሳብ በለስ ቀናው፣የማፈርሽ ጊዜ ፈጠነ
ሃዘን ካጠላበት ቤትሽ ላይ ፣ውድቀትሽ ቁርጡ ተወሰነ
ይህን ሰምተሸ ማቅ ልበሺ ፣ጥፋትሽ ዋዜማው ዛሬ ሆነ
ከጤፍ ከቡና መሬትሽ ላይ፣የእሾህ ጉዝጓዝ ተበተነ፡፡
.........................
ለቅሶ እድር ቡና ጠጡ ፣ ዕቁብ ጽዋሽ እንዲረሳ
ከሰላሙ ማዕድሽ ላይ፣ የልዩነት ተረከዝ ተነሳ።
………………
እፎይ ብለን ቀና እንዳልን፣አወይ ብለን ጎንበስ አልን
ጥርስ ከፍተን ሳቅ እንዳልን፣እንባ ሞልቶን ሳግ አነቀን
ለምን? ብለን በጠየቅን፣ወይኔ ብለን ተሸማቀቅን፡፡
…………………………….
ምን ክፋት ነው? ምን እርግማን?
ከፍ እንዳልን የሚያወርደን
ለምን? ማለት የሚከፋን?
ምን ክፋት ነው? ምን እርግማን?
ከእኔ በቀር የሚያሰኘን
ህዝብን መስማት የሚቀፈን ?
..............
እናት አለም…. ለዚህ ሰው ግን ወዮ በይ፣
ከአንድነት ማዕድሽ ላይ፣
ተረከዙን ለሰደደ
ከምስጋናሽ አደባባይ ፣
የአልቃሽ ሙሾን ላስረገደ
የቅኔሽን አደባባይ ፣በዘለፋ ላጨቀየው
የኪዳኑን የአዛኑን ድምጽ ፣በጩኸትሽ ለባረከው
ለዚህ ሰው ግን ወዮ በይ ፣
ወዮታሽ ነው የሚቆየው ፡፡==================